<html>
    <head>
        <meta charset="utf-8">
        <meta name="viewport" content="width=device-width, initial-scale=1, user-scalable=no">
        <title>項脊軒志</title>
        <link rel="shortcut icon" type="image/jpg" href="favicon.ico"/>   
        <link rel='stylesheet' href='https://ik.imagekit.io/chinesefonts/packages/hwmct/dist/汇文明朝体/result.css' /> 
        <link href="style.css" media="all" rel="stylesheet" class="light-scheme"/>
        <script type="text/javascript">
    (function(c,l,a,r,i,t,y){
        c[a]=c[a]||function(){(c[a].q=c[a].q||[]).push(arguments)};
        t=l.createElement(r);t.async=1;t.src="https://www.clarity.ms/tag/"+i;
        y=l.getElementsByTagName(r)[0];y.parentNode.insertBefore(t,y);
    })(window, document, "clarity", "script", "ktbi80242l");
</script>
        <script defer type="text/javascript" src="https://datapulse.app/datapulse.min.js" id="datapulse" data-endpoint="https://datapulse.app/api/v1/event" data-workspace="cljxyawph11oh8j37ilowp61a"></script>
    </head>
    <body>
        <nav class="side">
                <div class="top">
                    <a href="https://guanzhi.cseec.com">目錄</a>
                </div>
                <div class="bottom">
                  <div class="print">
                        <a href="https://cseec.com">常</a>
                    </div>
                </div>

        </nav>
        <div id="content">
            <section>
                <article class="typo">
                    <h1>項脊軒志</h1>
                    <div id="po">歸有光</div>
                    <caption>
                        <p>
                            項脊軒，舊南閤子也。室僅方丈，可容一人居。百年老屋，塵泥滲漉，雨澤下注，每移案，顧視無可置者。又北向，不能得日，日過午已昏。余稍為修葺，使不上漏；前闢四窗，垣牆周庭，以當南日；日影反照，室始洞然。又雜植蘭桂竹木於庭，舊時欄楯，亦遂增勝。借書滿架，偃仰嘯歌，冥然兀坐。萬籟有聲，而庭階寂寂，小鳥時來啄食，人至不去。三五之夜，明月半牆，桂影斑駁，風移影動，珊珊可愛。
                        </p>
                        <p>
                            然余居於此，多可喜，亦多可悲。先是，庭中通南北為一，迨諸父異爨，內外多置小門牆，往往而是。東犬西吠，客逾庖而宴，雞棲於廳。庭中始為籬，已為牆，凡再變矣。家有老嫗，嘗居於此。嫗，先大母婢也，乳二世，先妣撫之甚厚。室西連於中閨，先妣嘗一至。嫗每謂余曰：「某所，而母立於茲。」嫗又曰：「汝姊在吾懷，呱呱而泣；娘以指叩門扉曰：『兒寒乎？欲食乎？』吾從板外相為應答。」語未畢，余泣，嫗亦泣。余自束髮讀書軒中，一日，大母過余曰：「吾兒，久不見若影，何竟日默默在此，大類女郎也！」比去，以手闔門，自語曰：「吾家讀書久不效，兒之成，則可待乎？」頃之，持一象笏至，曰：「此吾祖太常公宣德間執此以朝，他日汝當用之。」瞻顧遺跡，如在昨日，令人長號不自禁。
                        </p>
                        <p>
                            軒東故嘗為廚，人往，從軒前過。余扃牖而居，久之，能以足音辨人。軒凡四遭火，得不焚，殆有神護者。
                        </p>
                        <p>
                            項脊生曰：蜀清守丹穴，利甲天下，其後秦皇帝築女懷清臺。劉玄德與曹操爭天下，諸葛孔明起隴中，方二人之昧昧於一隅也，世何足以知之？余區區處敗屋中，方揚眉瞬目，謂有奇景；人知之者，其謂與埳井之蛙何異？
                        </p>
                        <p>
                            余既為此志，後五年，吾妻來歸。時至軒中，從余問古事，或憑几學書。吾妻歸寧，述諸小妹語曰：「聞姊家有閤子，且何謂閤子也？」其後六年，吾妻死，室壞不修。其後二年，余久臥病無聊，乃使人復葺南閤子，其制稍異於前。然自後余多在外，不常居。
                        </p>
                        <p>
                            庭有枇杷樹，吾妻死之年所手植也。今已亭亭如蓋矣。
                        </p>
                    </caption>
                </article> 
            </section>
        </div>
        <div class="footer"></div>
    </body>
</html>
